---
title: 5 Slaaptips! Maar helaas geen quick fix
description: " Dat zou fijn zijn, dé oplossing die in één klap alle
  slaapproblemen de wereld uit helpt. Deze vijf tips zijn bedoeld op je slaap te
  verbeteren."
image: /assets/images/1_i7o31amvtncdida1bbznvw.jpeg
author: Pjotr Peulen
authorImage: /assets/images/pjotr.jpg
date: 2021-02-22T14:19:05.168Z
layout: layouts/blog.njk
tags: blog
---
Dat zou fijn zijn, dé oplossing die in één klap alle slaapproblemen de wereld uit helpt. Helaas is een *quick fix* nog niet gevonden. Of dat ooit zal gebeuren, is nog maar de vraag. Gelukkig zijn er wel wat slaaptips, waar iedereen mee uit de voeten kan. Onderstaande vijf tips kunnen je helpen om je slaap te verbeteren.

![](/assets/images/1_i7o31amvtncdida1bbznvw.jpeg)

Hoewel slaap niet altijd even makkelijk is te doorgronden, is slaap voor iedereen van fundamenteel belang om gezond te kunnen blijven functioneren. Toch krijgt slaap in de praktijk lang niet altijd de aandacht die het verdient. Deze blog laat zien dat slaap weliswaar een complex mechanisme is, maar waar je met onderstaande tips wel meer grip om kunt krijgen voor een welverdiende nachtrust.

Mensen zijn -zeker als ze jong zijn- weerbaar en veerkrachtig en kunnen dus best een periode met minder slaap. Tot het moment daar is, dat we steeds meer van onszelf verlangen, meer verantwoordelijkheid krijgen, minder rust weten te nemen, de stress oploopt. Terwijl we onze nachtrust daarom extra nodig hebben, nemen we nog wat extra hooi op de vork, zodat de emmer dreigt over te lopen. Waarmee we ons slaapvermogen dreigen te gaan ondermijnen.  

Het doel is deze neerwaartse spiraal om te buigen, zodat we weer kunnen vertrouwen op ons eigen slaapvermogen [(zie ook: 'waarom val ik maar niet in slaap?')](/blog/waarom-val-ik-maar-niet-in-slaap/). Gelukkig kun je vandaag al beginnen met onderstaande vijf slaaptips op te volgen om ervoor te zorgen dat je goed kunt slapen en je weer veerkrachtig, weerbaar en vitaal gaat voelen.

### \#1 Zonlicht is het begin van al het leven!

In iedere religie speelt de zon een belangrijke rol, de zon wordt aanbeden en geëerd. En terecht! Pas relatief recent kunnen wij voor god in huis spelen door met een druk op de knop het licht te ontsteken, ook ‘s nachts. Het licht van de meeste lampen mist echter de rijkdom aan lichtgolven en lichtintensiteit van de zon. De lichtgolven en lichtintensiteit van de zon zorgen voor het resetten van onze biologische klok, het mechanisme dat ons vertelt wanneer het dag en nacht is. Door zo gauw het dag wordt (liefst natuurlijk met een zonnetje én zonder zonnebril) naar buiten te gaan, het daglicht tot je te nemen, wordt je biologische klok bijgesteld en word je pas echt wakker [(zie ook: 'is blauw licht schadelijk?').](/blog/blauw-licht-schadelijk/)

### \#2 ‘s Avonds: laat je maag tot rust komen!

Veel mensen genieten na het avondeten van een chocolaatje, een chipje, een kaasje of een drankje. Heerlijk voor je gemoedstoestand, maar minder goed voor je slaap. Gun je maag en je darmen de tijd om je avondmaal te verwerken en tot rust te komen. Een snack, en zeker suikerrijke snacks, activeren je lichaam, je metabolisme, terwijl het voor je nachtrust juist belangrijk is dat je lichaam tot rust komt.

### \#3 Ontbijt als een koning!

Ontbijt daarentegen als een koning. ‘s Ochtends geldt dat je lichaam juist weer in de actiestand moet worden gezet! Helaas wordt het ontbijt steeds vaker overgeslagen, zeker met de opkomst van *intermittent fasting.* De bedoeling daarvan is dat je, door een periode van de dag niet te eten, je in je lichaam opgeslagen vet verbrandt en je lichaam de tijd heeft om zich te herstellen. Op zich prima, maar het ontbijt leidt hier vaak onder omdat ‘s ochtends je honger vaak niet zo groot is. Hierdoor lijkt het slim om het ontbijt over te slaan terwijl voor een grote groep ontbijt de belangrijkste maaltijd van de dag is. Ongelukkigerwijs wordt het grote belang van ontbijt voor je biologische klok vergeten, namelijk dat ontbijten je de energieboost geeft om met zin aan je dag te beginnen. Als je wil ‘vasten’ doe het dan door je avondeten te vervroegen. 

### \#4 Stop met snooze en sta meteen op!

Je kent het vast wel, nog even wegdoezelen, nadat de wekker is gegaan. Nog even letterlijk je ogen sluiten voor wat je allemaal de dag niet doen. Snoozen is heerlijk voor het moment zelf, maar heel schadelijk voor je biologische klok, je energieniveau en de kwaliteit van je slaap. Door weer in te slapen nadat je wakker bent geworden, worden de biologische processen -die je klaarstomen voor de dag- geremd. De slaap, die je extra krijgt, is bovendien van slechte kwaliteit en niet te vergelijken met de slaap van voor de wekker. Dus, ook al valt het je moeilijk, ga er meteen uit als je wekker gaat en sluit je ogen niet je ogen niet voor de dag die op je wacht.

### \#5 Ontspan door te ademen

Als we dan (na al dat snoozen) eindelijk aan de dag beginnen zijn we gewend om in een ruk door te gaan. Snel ontbijten, snel naar je werk, snel van afspraak naar afspraak, snel lunchen, enzovoort. We racen door de dag heen en leven op adrenaline- en dopamineboosts, veroorzaakt door stress, euforie, paniek, extase, zorgen of opwinding. Voor de korte termijn geeft het mogelijk een kick, maar aan het einde van de dag, van de week, van de maand raak je steeds meer uitgeput. Met holle ogen staren we nog even naar de tv en afgedraaid kruipen we in bed. En dan, dan vallen we niet in slaap. Leuke en niet leuke gedachten buitelen over elkaar heen [(zie ook: 'waarom val ik maar niet in slaap?')](/blog/waarom-val-ik-maar-niet-in-slaap/)

[](/blog/waarom-val-ik-maar-niet-in-slaap/)Hoe kan het anders? Door gedurende de dag zo nu en dan even tot rust te komen, voorkomen we een crash en kunnen we al ontspanner in slaap vallen. Een simpele, maar efficiënte pauze die maar drie minuten hoeft te duren: adem -via de neus- vier seconden in en vier seconden uit.

Slaap lekker vannacht!

\[page-preview-for-you]