---
title: Is blauwlicht schadelijk?
description: "Waarschijnlijk ben je wel eens een advertentie tegengekomen waarin
  een bril of een app met een blauw-lichtfilter wordt aanbevolen. Uit allerlei
  studies zou blijken dat blauw licht schadelijk is. Maar, klopt dit ook? "
image: /assets/images/1_8fletldypckhfnwgxmgbuw.jpeg
author: Pjotr Peulen
date: 2021-01-23T11:33:13.605Z
layout: layouts/blog.njk
authorImage: /assets/images/pjotr.jpg
tags: blog
---
Waarschijnlijk ben je wel eens een advertentie tegengekomen waarin een bril of een app met een blauw-lichtfilter wordt aanbevolen. Uit allerlei studies zou blijken dat blauw licht schadelijk is. Maar, klopt dit ook? Dat is nog maar de vraag! In deze blogpost bespreken we blauw licht, het effect van blauw-lichtfilters en scheiden we zin van onzin aan de hand van vijf stellingen.

![sdfsdfsdf](/assets/images/mock.jpg)

## \#1. Er zit veel blauw licht in je smartphone en laptop

Een beetje waar. Moderne smartphones, en andere devices, hebben een LED-scherm en zijn hierdoor rijker aan blauw licht dan veel lampen. Dat zie je overigens meteen als je een LED-lamp vergelijkt met een gloeilamp. In vergelijking met de zon vallen LED-schermen of LED-lampen weer enorm mee. De zon heeft namelijk veel meer blauw licht van een veel hogere intensiteit.

## \#2. Blauw licht is schadelijk voor je ogen

Niet waar. Er is geen wetenschappelijk bewijs dat blauw licht schadelijk is voor je ogen, ook al wordt dit wel vaak beweerd. Wel kan het schadelijk voor je ogen zijn als je lang in een felle lichtbron kijkt, maar de zon is wat dat betreft veel gevaarlijker dan je smartphone.

## \#3. Blauw licht is slecht voor je slaap

Waar. Blauw licht is belangrijk voor het reguleren van je biologische klok en te veel blauw licht op het verkeerde moment kan je waak-slaapritme verstoren. In een situatie zonder kunstmatig blauw licht, neemt de hoeveelheid blauw licht vanaf het ochtendgloren toe, en neemt deze tussen de middag en zonsondergang weer af. Dit stimuleert het steeds wakkerder worden gedurende de ochtend, en steeds slaperiger worden gedurende de avond. Door de praktisch constante toevoer van blauw licht, via TL-buizen en LED-schermen, wordt de natuurlijke cyclus van wakker worden en slapen gaan verstoord.

## \#4. Blauw-lichtfilters helpen je om te kunnen slapen

Een beetje waar. De blauw-lichtblokkerende brillen en -apps zijn vaak in staat om een deel van het blauwe licht te filteren. Het is wel van belang om een blauw-lichtblokkerende bril te gebruiken met gele of oranje glazen. Anders kan het gebeuren dat de specifieke lichtgolven, die invloed hebben op je slaap, juist niet geblokkeerd worden. Het slaaphormoon melatonine wordt namelijk onderdrukt door licht in het blauw-groene spectrum (ongeveer 450–500 nm). Dit slaaphormoon heb je nodig om in slaap te vallen. Door ongeveer twee tot vier uur voordat je gaat slapen deze lichtgolven te mijden kan dit slaaphormoon toenemen en dat helpt je om in slaap te vallen. De juiste brillen met blauw-lichtfilters kunnen hierbij helpen, maar de meeste effectieve eerste stap is om ‘s avonds domweg minder lampen aan te doen en doe dan vooral de lampen met blauw licht, zoals LED-lampen, uit.

## \#5. Met een blauw-lichtfilter kan je zonder problemen tot diep in de nacht op je smartphone zitten

Niet waar. De juiste blauw-lichtfilters kunnen dan wel helpen om het slaaphormoon zijn werk te laten doen, maar daarmee is de kous nog niet af. Als je net een appje krijgt van je nieuwe liefde slaat de opwinding toe en kan het wel eens lastig worden om rustig in slaap te vallen. Als je toch nog een werkmailtje bekijkt, kan het ervoor zorgen dat je daarna -onbewust- toch alvast de dag van morgen doorneemt. Een belangrijk element van social media is dat deze continu je aandacht willen vasthouden door je nog heel even in spanning te houden. Je ziet op whatsapp wanneer iemand aan het typen is en er is altijd een update op instagram die te leuk is om te missen #FOMO. Social media werken daardoor als een spannende triller, die je echt eerst moet afkijken en dus sta je -bewust of onbewust- stijf van de spanning als je je bed ingaat. Kortom, misschien is het tijd om je smartphone gewoon weg te leggen en een uurtje voor je gaat slapen nog even old-school te ontspannen.

Leg dus vanavond je smartphone weg! Slaap lekker!

\[page-preview-for-you]